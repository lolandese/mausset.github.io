---
layout: page
title: La regina delle capre
lang: it
icon: star
---
<img src="assets/images/tomassi.jpg">

Il piccolo mondo di Roberta Di Tomassi sotto le Alpi, poco oltre Villar Pellice. Vive per scelta in una frazione di Borgata Maussa che lei stessa ha fatto rinascere. Alleva animali, fa formaggi, da sola ha cresciuto 4 figli e ora scommette sull'agriturismo

Roberta Di Tomassi fa capolino dal suo laboratorio, avvertita dall'abbaiare dei cani. Per raggiungere la sua Azienda Agricola Montana nella frazione Mausset della Borgata Maussa ai piedi delle Alpi, si imbocca una stradina sterrata quando le case di Villar Pellice già si diradano, seguendo un'indicazione scritta a mano su un cartello di legno sospeso tra gli alberi.
Roberta é una donna minuta, a prima vista fragile, ma in realtà forte da riuscire da sola a ridare vita a una borgata abbandonata in Val Pellice. Ora vive qui con Nadine, una delle sue figlie che ha deciso di seguire le orme di questa determinata mamma, e i loro pochi animali: dieci pecore e venti capre, da cui producono un ottimo formaggio.

Spirito libero fin da giovanissima, e alla ricerca di una "vita agreste, aria e acqua pure", lascia Roma a sedici anni per iniziare la sua esperienza con la campagna in una comunità agricola nell'Ardèche francese, "dove sono arrivata in autostop da Parigi in una notte di luna piena impossibile da dimenticare". Lì, insieme ad altri nove ragazzi con la stessa passione, scopre le capre, l'animale che le conquista il cuore e l'accompagnerà tutta la vita; impara anche a fare il pane, a lavorare la terra e produrre il formaggio: "Dopo la mungitura della sera scaldavamo il latte, lo mettevamo in contenitori di terracotta e durante la notte si faceva a turno, tenendo acceso il camino, a ruotare lentamente il recipiente in modo che prendesse calore in modo uniforme e si portasse a termine la cagliata".

Rientrata in Italia con ancora negli occhi l'esperienza francese, Roberta decide di "aprire un posto in cui far confluire la gente che viveva la montagna e la campagna", in cui potessero scambiarsi merci e consigli: nasce cosi il Bistrò di Torre Pellice, storico locale tuttora esistente. Varie vicissitudini la allontanano dalla Val Pellice facendola arrivare a Torino, ma il richiamo delle montagne è troppo forte, e vi torna dopo pochissimo. Qui incontra Jean, il suo futuro marito, con cui condivide la stessa passione per una vita sana, fatta di lavoro duro ma genuino e di forti principi, che la porterà alla borgata Maussa. "Quando sono venuta qui per la prima volta con Jean, mi sono affacciata alla finestra e ho capito di aver trovato il mio attracco", confida.
E affacciandosi alla stessa finestra si capisce cosa abbia provato. L'intera valle è ai suoi piedi, si sente solo il rumore dell'acqua "a volte addirittura troppo forte", dice Roberta. Le montagne sono cosi vicine da poterle toccare con un dito, le cime ancora copiosamente innevate.

Ma torniamo al 1983, lei e Jean iniziano la loro vita nella borgata vendendo, nei vari mercati, miele, confetture di frutti selvatici, pane e torte cotte nel forno a legna, verdura ed erbette "ma niente animali, sino a quando un giorno, per il mio compleanno, Jean, conoscendo la mia passione, mi regala le prime tre caprette". Crescono quattro figli e acquistano poco alla volta tutta la borgata: "A quel tempo eravamo visti un po' di storto dagli altri, perché entrambi avevamo già una spiccata sensibilità verso alimenti puliti, biologici e naturali, mentre la gente non era ancora pronta a questo modo di pensare".
A 44 anni, Roberta rimane improvvisamente sola con i figli piccoli, e si trova davanti a un bivio o mollare tutto e trasferirsi in paese cercandosi un altro lavoro, o selezionare le attività da portare avanti autonomamente e restare in borgata. Ma lei non ha dubbi: "ormai questo era il mio lavoro e questa la vita che avevo scelto"; e anche quando si tratta di decidere quale attività continuare, ovviamente non abbandona le sue capre: "Il primo amore non si scorda mai".

Racconta la sua storia mentre finisce di etichettare il formaggio, dà da mangiare ai capretti e comincia a prepararsi per la mungitura, senza fermarsi un attimo. Le poche capre sono fuori su un piccolo prato, come sopite, ma percepiscono se Roberta sta per avvicinarsi, riconoscendo il suo passo e la sua voce.
Non riuscendo più a seguire i mercati, Roberta vende ora i suoi prodotti direttamente ad alcuni negozi e noti ristoranti della zona. Da sempre produce formaggio di vari tipi: caprini al ginepro, alle foglie di castagno e di vite, ricoperti di pepe nero, al peperoncino, al chili messicano e alle noci; e poi ci sono la ricotta, e altri formaggi di fantasia come la sesamina, la luna caprese e il bacio di capra. Nel suo lavoro rispetta i ritmi biologici delle capre, segue ricette tradizionali, scegliendo solo ingredienti naturali. I foraggi con cui si nutrono le sue capre sono privi di pesticidi e non contaminati dall'inquinamento, permettendole di avere latte e formaggi buoni e puliti.

"L'altra grande avventura ora è l'agriturismo, dove spero molte persone potranno godere una sana tranquillità, imparare ad apprezzare le nostre montagne, entrare in contatto con gli animali e magari imparare a fare il formaggio", racconta mostrando le stanze appena ultimate che possono ospitare fino a nove persone: "Già con Jean volevamo aprire un agriturismo, ma purtroppo non è stato possibile farlo prima". Attenta al rispetto dell'ambiente, Roberta ha installato pannelli solari sui tetti delle baite, rendendo la borgata completamente autosufficiente dal punto di vista energetico.
Questo é uno di quegli incontri che lasciano un sorriso, che fanno capire quanto sia essenziale la forza di volontà nelle scelte della vita, anche quando le cose non vanno come sperato. La determinazione e la voglia di viaggiare di Roberta l'hanno portata in questa piccola borgata della Val Pellice, dove è riuscita, nonostante tutto, a realizzare il suo sogno: una baita tra le montagne, con le sue caprette e la sua famiglia.

